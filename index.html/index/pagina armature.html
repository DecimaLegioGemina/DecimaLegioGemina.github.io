<html>
<body>
<h3> Armi ed armature dei legionari romani</h3>
<img src="immagini armature 2.jpg">
<p> Per armi ed armature romane si intende l'insieme delle armi "da offesa" e "da difesa" utilizzate sia dal singolo individuo <b>(miles)</b> sia in modo collettivo da un gruppo di armati nella storia di Roma dalle forze di soldati che servirono nelle legioni dall'epoca monarchica e repubblicana a quella imperiale e tardo imperiale. Roma riuscì a imporre il suo dominio su un vastissimo territorio grazie a un esercito estremamente organizzato, discliplinato, ben addestrato ed equipaggiato. Le armi romane furono, quindi, di fondamentale importanza per ottenere i rilevanti successi contro tutti i nemici che essa incontrò durante la sua storia più che millenaria. La supremazia tecnologica di Roma fu uno dei vantaggi decisivi della superiorità romana.

L'arma da offesa meglio conosciuta fu sicuramente il <b>gladio</b>, che per alcuni secoli, unito alla sapienza tattica romana, rese temibile il legionario nel mondo conosciuto. Tra le armi d'assedio collettive, vale la pena invece ricordare, tra le principali, lo scorpione, l'ariete, la catapulta e la torre mobile; in quest'ultima vi erano diverse baliste, armi create per scagliare frecce ad alta velocità.

I legionari erano armati, oltre che col gladio, di lance e giavellotti (lancae, hastae, veruta, spicula, pila), mutate nel corso dei secoli. Gli scudi e le armature, antiquate in età repubblicana, furono modernizzati in età imperiale: dalle cotte di maglia si passò poi a armature composte di piastre di ferro sovrapposte. La loro resistenza era maggiore di quella delle cotte di maglia ed erano più leggere rispetto ad esse del 30%. Lo scudo ovaliforme, rinforzato nella parte centrale da una nervatura metallica o con al centro l'umbone, diventò rettangolare, reso resistente con bordi in ferro contro i colpi delle lame del nemico.

Nelle epoche successive, durante l'anarchia militare e poi il periodo del dominato, perso il binomio gladium-pilum, i soldati dell'esercito romano ripiegarono sull'uso di lance e armi da tiro, forse in conseguenza di mutamenti strategici profondi che non richiedevano più approcci offensivi alla guerra come era stato ai tempi delle grandi conquiste. L'armamento tipico del miles divenne la lancia e lo scudo, mentre la spatha, dopo la carica con l'hasta, era impiegata per la fase finale del combattimento.
<h3>Armi offensive</h3>
<img src="immagini armature 3.jpg">
<p>Il gladio portato alla destra della cintura, nella sua variante hispaniensis (di derivazione iberica) in uso fino alla fine del I secolo a.C. (lungo dai 75 agli 85 cm), o nelle altre Magonza (più corta rispetto all'hispaniensis, con punta allungata e lama leggermente rientrante nella parte centrale), Fulham (leggermente più corta della precedente ma nel complesso simile), e Pompei, introdotta alla metà del I secolo d.C., con punta più corta ogivale e lama dritta (42-55 cm di lunghezza per 5–6 cm di larghezza).<br>
Il pilum, un giavellotto con punta deformabile (si fa più corto e più pesante nel II secolo), lanciato con l'intento non tanto di uccidere il bersaglio, quanto di conficcarsi nello scudo dell'avversario che era così costretto a privarsene, rendendo quindi vantaggioso il corpo a corpo per il legionario. <br>
Il pugio, pugnale impiegato quando si rimaneva sguarniti del gladius o utilizzato per dare il colpo di grazia al nemico. <br>
Un parazonium, uno stiletto, più stretto e lungo del pugio, in uso presso gli ufficiali.
<h3>Equipaggiamento difensivo</h3>
<img src=" immagini armature 4.jpg">
<p>Tutte le armi dei legionari romani hanno subito negli anni delle storia di Roma antica una evoluzione.
Le armi da difesa del legionario romano comprendevano:

Una lorica hamata (più utilizzata, indossata su un farsetto di lana), segmentata (modelli Kolkriese, Corbridge, Newstead),oppure squamata (a lamelle sovrapposte, importata dall'Oriente), che inizia ad impiegarsi dal I secolo, inizialmente per gli ufficiali, nei secoli seguenti poi, divenuta usuale, anche per la truppa; più rara la musculata, tutte elaborate per essere flessibili, ma resistenti.<br>
Uno scutum rettangolare concavo o piatto, utilizzato anche come strumento di offesa per far vacillare il nemico e romperne la difesa, quando veniva colpito con l'umbone o con la costola rilevata che attraversa verticalmente lo scudo; l'uso di rivestimenti in pelle e di custodie per proteggere lo scudo erano essenziali per garantire la preservazione del legno e della tenuta delle assi.<br>
Un clipeus ovale, di solito per le truppe ausiliarie<br>
Un elmo, chiamato cassis (munito di paragnatidi per collo, orecchie e guance), di tipo gallico o imperiale (detto Weisenau), oppure nella sua variante italica.<br>
Delle manicae, fasce metalliche (o di cuoio) a protezione delle braccia o di un solo arto, il loro uso è attestato nel Trophaeum Traiani.